---
title: "El 'Lo Crestià' original estava escrit en català..."
author: eiximenis
description: "No, no em refereixo a aquest blog... em refereixo al llibre (o sèrie de llibres depèn de com es miri) publicats pel franciscà i teòleg Fra Francesc Eiximenis. I si ell va escriure en català, no veig per què jo no puc fer-ho. En resum: que publucaré també articles en català. Si vols més detalls... segueix llegint!"
date: 2020-03-26
---

Sempre he pensat que escriure un blog serveix per a vàries coses.

Primer per aprendre, escriure sobre un tema és una de les millors formes de forçar-se a un mateix a aprendre. Només per això val la pena escriure!

Segon, per a compartir experiències i coneixements. Molta gent té por d'escriure perquè NO considera que estigui a l'alçada. A l'alçada de què? Habitualment d'unes expectatives falsament auto-imposades. Molts cops ens pensem que no podem dir res que ja estigui dit. I dit per algú que en sap més que nosaltres. Mira, tant si ets un júnior que comença en aquest mon, com si tens el cul pelat, tens una cosa única a compartir i que ningúi pot haver dit abans: les teves experiències. Acabes de jugar uns dies amb una llibrería nova de JavaScript? Doncs comparteix el que t'ha semblat o com t'has enfrontat al procés d'aprendre a usar-la. Després, potser t'animes a escriure un petit article d'iniciació i així anar fent...

Jo, com molta gent, he tingut la idea d'escriure en anglès en algun moment. Però al final sempre ho he descartat. Escriure en anglès és temptador: et permet arribar a una gran base de gent i aspirar a una major rellevància. Personalment, aquests aspectes no m'importen gens i sempre he volgut aportar i compartir en el meu idioma i posar el meu granet de sorra i generar contingut que no estigui en anglès. Així que sempre he escrit en castellà i ho seguiré fent. Però alhora penso en la situació del meu altre idioma, el català. I des d'aquí vull aportar un altre granet de sorra, publicant contingut en català. Pot semblar superflu, ja que tothom qui sap català sap també castellà, però no ho faig per aconseguir nous lectors: ho faig perquè tots aquells que vulguin llegir en català ho puguin fer i per a que hi hagi contingut en català i contribuir, modestament, a normalitzar la situació de la llengua.

L'idioma principal del blog seguirà sent el castellà, però intentaré anar traduint alguns articles antics (però encara rellevants) del castellà al català i que tot lo nou surti en ambdós idiomes. Potser no alhora (tinc el temps que tinc per a poder dedicar al blog), però en el menor temps possible.

No crec que hi hagin entrades només en català, tot i que no ho descarto si comento alguna cosa d'interès més local. En tot cas, no serà la norma habitual.

Una abraçada i cuideu-vos!